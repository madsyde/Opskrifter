# Koteletter i fad med pikantost og bacon

## Ingredienser
- 1 pk bacon i tern
- 4 flotte koteletter
- 100 gr champignons i skiver
- 1 rød peberfrugt, skåret i små tern
- 1 lille dåse majs
- 2 tsk mild paprika
- 1 tsk chilipulver – eller efter smag
- 2.5 dl fløde
- 1 bæger pikantost
- salt og peber

## Trin
Varm en stegepande op og steg bacontern lysebrune og sprøde. Fjern baconstykkerne fra panden og lad dem trække på fedtsugende papir. Brun koteletterne på begge sider i baconfedtet på den samme pande. Læg koteletterne i et ildfast fad og drys med salt og peber.
Svits champignons på panden et par minutter og tilsæt herefter peberfrugt og majs – sauter indtil grønsagerne har afgivet størstedelen af væden. Rør paprika og chilipulver ud i grønsagsblandingen og hæld derefter fløde og pikantost ved grønsagerne. Lad blandingen koge op, så fløden tykner og osten smelter. Smag til med salt og peber, men husk, at koteletterne også har fået salt og peber. Hæld grønsager og sauce over koteletterne i fadet og bag i ovnen ved 200 grader i ca. 30 minutter til toppen er gylden. Pynt fadet med de stegte bacontern og evt. lidt friskhakket persille og server med kogte ris eller ristede kartofler og salat.