[Valdemarsro](http://www.valdemarsro.dk/chili-con-carne/)
#mexicansk

## Ingredienser
1 tsk spidskommen
1 tsk kanel
1 tsk tørret koriander
1/2 tsk tørret chiliflager – i voksen versionen erstattes det af en halv stærk finthakket chili
350 g hakket oksekød
3 spsk olivenolie
3 spsk finthakket soltørret tomat
2 store løg, finthakket
2 fed hvidløg, finthakket
1 ds flåede eller hakkede tomater
1 dl kalvefond eller okseboullion
1 dåse kidney bønner, drænet og skyllet
1 ds chilibønner, drænet - kan erstattes af sorte kogte bønner eller flere kidneybønner
40 g mørk chokolade, til at smage til med
Salt og friskkværnet peber

Tilbehør:
fx. nachos, ris eller et godt brød, creme fraiche og evt cheddarost

## Trin
Varm olien i en sauterpande eller en gryde.

Tilsæt spidskommen, kanel, koriander, hvidløg og chili.

Rør rundt i et par minutter, skru lidt ned for varmen og tilsæt de hakkede løg. Rør rundt til løgene er gennemsigtige og klare, og skru derefter op for varmen, tilsæt oksekød og brun kødet godt af under omrøring.

Tilsæt flåede/hakkede tomater, soltørrede tomater og kalvefond/boullion.

Læg låg på og lad det simre i en halv times tid.

Smag saucen til og hvis den skal have mere power, så tilføj chili eller cayennepeber. Hvis saucen derimod er blevet for stærk, så vent med at gøre noget. Bønnerne og chokoladen runder den af tilsidst.

Tilsæt bønner og varm dem godt igennem i 5 minutter.

Tag gryden af varmen og rør chokoladen i. Start med halvdelen og smag til med resten.

Smag tilsidst til med salt og peber, og hvis chilien skulle være blevet for stærk, så kan det klares med en tsk rørsukker. Ellers må man spise lidt ekstra creme fraiche til, det dulmer smagsløgene.

Server med nachos, ris, godt brød, creme fraiche og gratiner evt med cheddarost